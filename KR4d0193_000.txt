# -*- mode: mandoku-view; -*-
#+TITLE: 雪溪集
#+DATE: 2015-08-24 23:58:17.025878
#+PROPERTY: ID KR4d0193
#+PROPERTY: BASEEDITION WYG    
#+PROPERTY: JUAN 提要
<pb:KR4d0193_WYG_000-1a>¶
欽定四庫全書　　　　　集部四¶
　雪溪集　　　　　　　　别集類三(宋/)¶
　　提要¶
　　　　(臣/)等謹案雪溪集五巻宋王銍撰銍有侍兒¶
　　　　小名録補遺已著録是編乃其詩集陳振孫¶
　　　　書録解題宋史藝文志並作八巻此本僅五¶
　　　　巻考墨莊漫録載銍所作王文孺臞菴詩一¶
　　　　首又山村詩一首越詠載銍所作雲門寺詩¶
<pb:KR4d0193_WYG_000-1b>¶
　　　　一首今皆不見於集中知今世所傳已佚其¶
　　　　三巻非完帙矣銍詩格近温李王士禎居易¶
　　　　録詆其詩不甚工而稱其附載廬山僧可和¶
　　　　和詩一篇似非篤論惟銍以博洽名乃集中¶
　　　　白頭吟序不引西京雜記而引呉兢樂府解¶
　　　　題已迷其本(案西京雜記雖偽書然在/呉兢之前即兢説所自出)又稱¶
　　　　宋志載文君詩云云不知宋書樂志白頭吟¶
　　　　寔作古詞不作文君此亦千慮之一失信乎¶
<pb:KR4d0193_WYG_000-2a>¶
　　　　考証之難也乾隆四十二年九月恭校上¶
　　　　　　總纂官(臣/)紀昀(臣/)陸錫熊(臣/)孫士毅¶
　　　　　　　　　　總　校　官(臣/)陸　費　墀¶
